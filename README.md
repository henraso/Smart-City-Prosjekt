# Smart City Prosjekt

Hensikten med prosjektet som gruppa har gjennomført i IELET1002 er gitt som følger i oppgaveteksten: ''Poenget med prosjektet er å gi studentene en innsikt i hvordan mikrokontrollere med tilkoblede sensor- og aktuatorkretser utgjør en helt sentral del av Internett of Things-løsninger, som i sin tur er teknologifundamentet for Smart City-konseptet''. Denne rapporten omhandler hele prosessen fra oppstart av prosjektet i IELET1002 Datateknikk. Dette inkluderer valg av tekniske løsninger og tilhørende moduler, redegjørelser for hvordan systemet er bygd opp og knyttet sammen, samt teoretisk bakgrunn for de avgjørelser som har blitt tatt underveis.

Oppgaven stilte krav om fem grunnmoduler. Disse inkluderer en ''sky'', da i form av en server som kjøres på en Raspberry Pi, og er koblet til internett for bruk av MQTT og Node-Red. En Zumo32U4 med linjefølging, programvare-batteri og ladestasjon, samt minimum én sensor-node. Gruppa har valgt å implementere flere tillegsmoduler, dette inkluderer både sensor- og aktuatornoder i form av trafikklys, miljøsensor, tidtaker, garasjeport, solcellelader og joystickstyring. 
For å gjennomføre et grundig prosjekt har sammenkobling mellom modulene vært et sentralt fokus. Dette har medført at implementering av seriell kommunikasjon, MQTT og ESP-Now har vært kritisk for å oppnå ønsket resultat. Videre har dette krevd at gruppemedlemmene har vært nødt til å tilegne seg ny kunnskap om komponenter, programmeringsspråk, teknikker og annen problemløsning innenfor faget. Fremgangsmåten har bestått av individuell spesialisering innenfor gitte områder, samt arbeid i team. På denne måten startet gruppearbeidet med relativt god fremgang på flere fronter samtidig, uten at hvert medlem måtte lære alt på en gang. I slutten av prosjektet har gruppa stort sett jobbet samlet for å oppnå mer effektiv kunnskapsoverføring og samtidig knytte prosjektet sammen. Samtidig gikk arbeidet raskere ved å ha tilgang til kompetanse på forskjellige moduler og flere utviklingsverktøy.

Resultatet ble et sammensatt prosjekt der modulene fungerer hver for seg og samtidig kommuniserer med hverandre. Det ble opprettet en skyløsning som presenterte et dashbord med all relevant data fra Zumo32U4 og andre tilleggsmoduler. I tillegg ble det laget en løsning som kunne sende diverse data tilbake til robotbilen.

Totalt sett vurderer gruppemedlemmene det slik at gruppa har svart på oppgaven på en god måte. Alle de påkrevde modulene fungerer utmerket, selv om ikke all funksjonalitet er med. Det er også implementert flere tilleggsmoduler som tilfører kompleksitet og funksjonalitet utover det oppgaveteksten krever. Som en samlet gruppe har medlemmene jobbet godt sammen, og alle har fått utfordringer som går på tilegning av kunnskap, feilsøking, samarbeid og det å finne nye løsninger. I tillegg har gruppen jobbet svært godt sammen, på tross av utfordringene underveis. Gruppa håper leseren er enig i vår vurdering av resultatet i dette prosjektet, og at prosjektrapporten får frem egne meninger om at dette er et vel gjennomført og lærerikt, om enn noe stort, prosjekt.
