# Smart City Prosjekt

Hensikten med prosjektet som gruppen har gjennomført i IELET1002 er gitt som følger i oppgaveteksten: ''Poenget med prosjektet er å gi studentene en innsikt i hvordan mikrokontrollere med tilkoblede sensor- og aktuatorkretser utgjør en helt sentral del av Internett of Things-løsninger, som i sin tur er teknologifundamentet for Smart City-konseptet''. Denne rapporten omhandler hele prosessen fra oppstart av prosjektet i IELET1002 Datateknikk, valg av tekniske løsninger og inkluderte moduler, redegjørelser for hvordan systemet er bygd opp og henger sammen, samt teoretisk bakgrunn for de avgjørelser som har blitt tatt underveis. Til sist i rapporten kommer en evaluering av prosjektet i sin helhet og gruppens innsats både individuelt og samlet.

Hoveddelen av prosjektet, og det mest tidkrevende, har naturlig nok vært å lage alle modulene som kreves, samt å få disse til å kommunisere stabilt og raskt med hverandre. Oppgaven stilte krav om fem grunnmoduler. Disse inkluderer en ''sky'', eller server for MQTT og Node-Red, som kjøres på en Raspberry Pi og er koblet til internett. En Zumo32U4 med linjefølging, programvare-batteri og ladestasjon, samt minimum en sensor-node. Det er også helt sentralt for løsningen å få alle modulene til å snakke sammen og dele data med hverandre. Gruppen har valgt å inkludere flere ekstra moduler, dette inkludert både sensor- og aktuator-noder. Vi har inkludert trafikklys, miljøsensor, tidtaker, garasjeport, solcellelader og joystickstyring. Dette har også ført til at implementering av seriell kommunikasjon, MQTT og ESP-Now har vært nødvendig for å få alt til å fungere som ønsket. Alle dette er beskrevet i mer detalj i hoveddelen av rapporten.

I løpet av prosjektet har hver enkelt gruppedeltager vært nødt til å tilegne seg ny kunnskap om komponenter, programmeringsspråk, teknikker og problemløsning innen fagfeltet. I starten delte gruppen opp oppgavene for å la hver deltager spesialisere seg om mindre deler av prosjektet, og få hver enkel modul funksjonell. Deretter har gruppen jobbet mer samlet for å knytte alle delene av prosjektet sammen. På denne måten startet gruppearbeidet med relativt god fremgang på flere fronter samtidig, uten at hvert medlem måtte lære alt på en gang. Videre i prosjektet har hele gruppen jobbet mer samlet. Dette har gjort kunnskapsoverføringen mer effektiv innad i gruppen, samt problemløsingen lettere ved å samle kompetanse på forskjellige moduler samtidig.

Totalt sett vurderer vi det slik at vi har svart på oppgaven på en god måte. Alle de påkrevde modulene fungerer utmerket, selv om ikke absolutt all funksjonalitet er med. Vi har også flere tilleggsmoduler som tilfører kompleksitet og funksjonalitet utover det oppgaveteksten krever. Vi som gruppe har jobbet godt sammen, og vi har alle fått utfordret oss på tilegning av kunnskap, feilsøking og det å finne nye løsninger. I tillegg har vi hatt en gruppe som har jobbet svært godt sammen, på tross av utfordringene vi har møtt på underveis. Vi håper leseren er enig i vår vurdering av dette prosjektet, og at prosjektrapporten får frem det vi selv ser på som et vel gjennomført og lærerikt, om enn noe stort, prosjekt.
